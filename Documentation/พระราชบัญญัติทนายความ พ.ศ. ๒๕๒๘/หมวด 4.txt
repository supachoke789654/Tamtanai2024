หมวด ๔
การขอจดทะเบียนและรับใบอนุญาตให้เป็นทนายความ

มาตรา ๓๓ ห้ามมิให้ผู้ซึ่งไม่ได้จดทะเบียนและรับใบอนุญาต หรือผู้ซึ่งขาดจากการเป็นทนายความหรือต้องห้ามทําการเป็นทนายความว่าความในศาล หรือแต่งฟ้อง คําให้การ ฟ้องอุทธรณ์แก้อุทธรณ์ฟ้องฎีกา แก้ฎีกา คําร้อง หรือคําแถลงอันเกี่ยวแก่การพิจารณาคดีในศาลให้แก่บุคคลอื่น ทั้งนี้เว้นแต่จะได้กระทําในฐานะเป็นข้าราชการผู้ปฏิบัติการตามหน้าที่หรือเป็นเจ้าหน้าที่ของหน่วยงานของรัฐ องค์การของรัฐ หรือรัฐวิสาหกิจ ผู้ปฏิบัติการตามหน้าที่หรือมีอํานาจหน้าที่กระทําได้โดยบทบัญญัติแห่งกฎหมายว่าด้วยวิธีพิจารณาความหรือกฎหมายอื่น
มาตรา ๓๔ การขอจดทะเบียนและรับใบอนุญาต การรับจดทะเบียนและออกใบอนุญาต การต่ออายุใบอนุญาต และการขอบอกเลิกจากการเป็นทนายความ ให้เป็นไปตามหลักเกณฑ์และวิธีการที่กําหนดในกฎกระทรวง
มาตรา ๓๕ ผู้ขอจดทะเบียนและรับใบอนุญาตต้องมีคุณสมบัติดังต่อไปนี้
(๑) มีสัญชาติไทย
(๒) อายุไม่ต่ํากว่ายี่สิบปีบริบูรณ์ในวันยื่นคําขอจดทะเบียนและรับใบอนุญาต
(๓) สําเร็จการศึกษาระดับปริญญาตรีหรืออนุปริญญาทางนิติศาสตร์ หรือประกาศนียบัตรในวิชานิติศาสตร์ซึ่งเทียบได้ไม่ต่ํากว่าปริญญาตรีหรืออนุปริญญาจากสถาบันการศึกษาซึ่งสภาทนายความเห็นว่าสถาบันการศึกษานั้นมีมาตรฐานการศึกษาที่ผู้ได้รับปริญญาตรีหรืออนุปริญญาหรือประกาศนียบัตรควรเป็นทนายความได้และเป็นสมาชิกแห่งเนติบัณฑิตยสภา
(๔) ไม่เป็นผู้มีความประพฤติเสื่อมเสียหรือบกพร่อง ในศีลธรรมอันดีและไม่เป็นผู้ได้กระทําการใดซึ่งแสดงให้เห็นว่าไม่น่าไว้วางใจในความซื่อสัตย์สุจริต
(๕) ไม่อยู่ในระหว่างต้องโทษจําคุกโดยคําพิพากษาถึงที่สุดให้จําคุก
(๖) ไม่เคยต้องโทษจําคุกโดยคําพิพากษาถึงที่สุดให้จําคุกในคดีที่คณะกรรมการเห็นว่าจะนํามาซึ่งความเสื่อมเสียเกียรติศักดิ์แห่งวิชาชีพ
(๗) ไม่เป็นบุคคลผู้ต้องคําพิพากษาถึงที่สุดให้ล้มละลาย
(๘) ไม่เป็นโรคติดต่อซึ่งเป็นที่รังเกียจแก่สังคม
(๙) ไม่เป็นผู้มีกายพิการหรือจิตบกพร่องอันเป็นเหตุให้เป็นผู้หย่อนสมรรถภาพในการประกอบอาชีพทนายความ
(๑๐) ไม่เป็นข้าราชการหรือพนักงานส่วนท้องถิ่นซึ่งมีเงินเดือนและตําแหน่งประจําเว้นแต่ข้าราชการการเมือง
(๑๑) ไม่เป็นผู้ต้องห้ามมิให้ยื่นคําขอจดทะเบียนและรับใบอนุญาตตามมาตรา ๗๑
มาตรา ๓๖ ภายใต้บังคับมาตรา ๓๘ เมื่อคณะกรรมการได้รับคําขอจดทะเบียนและรับใบอนุญาตแล้ว เห็นว่าผู้ยื่นคําขอมีคุณสมบัติตามมาตรา ๓๕ ให้คณะกรรมการพิจารณารับจดทะเบียนและออกใบอนุญาตให้ผู้ยื่นคําขอโดยเร็ว
ในกรณีที่คณะกรรมการไม่รับจดทะเบียนและออกใบอนุญาตให้แก่ผู้ยื่นคําขอคณะกรรมการต้องแสดงเหตุผลของการไม่รับจดทะเบียนและออกใบอนุญาตดังกล่าวไว้โดยชัดแจ้งในกรณีเช่นนี้ผู้ยื่นคําขอมีสิทธิอุทธรณ์การไม่รับจดทะเบียนและออกใบอนุญาตของสภาทนายความต่อสภานายกพิเศษได้ตามหลักเกณฑ์และวิธีการที่กําหนดในข้อบังคับคําวินิจฉัยของสภานายกพิเศษให้เป็นที่สุด
มาตรา ๓๗ ให้ผู้ได้จดทะเบียนและรับใบอนุญาตเป็นทนายความหรือผู้ได้รับการต่ออายุใบอนุญาตแล้วเป็นสมาชิกสภาทนายความ
มาตรา ๓๘ ในกรณีที่ผู้ยื่นคําขอจดทะเบียนและรับใบอนุญาตเป็นทนายความเป็นผู้ที่ไม่เคยเป็นทนายความ หรือไม่เคยดํารงตําแหน่งเป็นผู้พิพากษา ตุลาการศาลทหาร พนักงานอัยการอัยการทหารหรือทนายความตามกฎหมายว่าด้วยธรรมนูญศาลทหารมาก่อน คณะกรรมการจะรับจดทะเบียนและออกใบอนุญาตให้ก็ต่อเมื่อผู้ยื่นคําขอได้ผ่านการฝึกอบรมมรรยาททนายความ หลักปฏิบัติเบื้องต้นในการว่าความ และการประกอบวิชาชีพทางกฎหมายแล้ว เว้นแต่ผู้ยื่นคําขอจะได้ผ่านการฝึกหัดงานในสํานักงานทนายความมาแล้วไม่น้อยกว่าหนึ่งปีเมื่อเห็นเป็นการสมควร คณะกรรมการจะสั่งยกเว้นให้ผู้ยื่นคําขอจดทะเบียนและรับใบอนุญาตซึ่งมีคุณสมบัติตามที่กําหนดในข้อบังคับไม่ต้องเข้ารับการฝึกอบรมตามวรรคหนึ่งก็ได้การฝึกอบรมตามวรรคหนึ่งให้เป็นไปตามหลักสูตร วิธีการ และระยะเวลาที่กําหนดในข้อบังคับ
มาตรา ๓๙ ใบอนุญาตให้มีอายุใช้ได้เป็นเวลาสองปีนับแต่วันออกใบอนุญาต เว้นแต่ใบอนุญาตประเภทที่เสียค่าธรรมเนียมในอัตราตลอดชีพให้มีอายุตลอดชีพของผู้ได้รับใบอนุญาตทนายความผู้ใดที่ใบอนุญาตมีอายุใช้ได้เป็นเวลาสองปีหากประสงค์จะทําการเป็นทนายความต่อไป ให้ยื่นคําขอต่ออายุใบอนุญาตภายในเก้าสิบวันก่อนวันที่ใบอนุญาตสิ้นอายุการต่ออายุใบอนุญาตคราวหนึ่งให้ใช้ได้สองปีนับแต่วันที่ใบอนุญาตสิ้นอายุในกรณีที่คณะกรรมการไม่ต่ออายุใบอนุญาตให้ให้นําบทบัญญัติมาตรา ๓๖ วรรคสองมาใช้บังคับโดยอนุโลม และคําวินิจฉัยอุทธรณ์ของสภานายกพิเศษให้เป็นที่สุด
มาตรา ๔๐ ทนายความที่ขาดต่ออายุใบอนุญาตตามมาตรา ๓๙ วรรคสอง มีสิทธิได้รับการต่ออายุใบอนุญาต หากได้ยื่นคําขอต่ออายุใบอนุญาตภายในเวลาไม่เกินหกสิบวันนับแต่วันที่ใบอนุญาตสิ้นอายุและยอมชําระเงินค่าธรรมเนียมเพิ่มร้อยละยี่สิบของค่าธรรมเนียมสําหรับใบอนุญาตนั้น
มาตรา ๔๑ ใบอนุญาตให้เป็นไปตามแบบที่กําหนดในข้อบังคับโดยอย่างน้อยต้องมีชื่อวัน เดือน ปีเกิด ที่อยู่ตามทะเบียนบ้าน ที่ตั้งสํานักงาน รูปถ่ายของผู้ถือใบอนุญาต เลขหมายใบอนุญาต วันออกใบอนุญาต และวันที่ใบอนุญาตสิ้นอายุในกรณีที่ใบอนุญาตสูญหายหรือชํารุดเสียหายในสาระสําคัญ ให้ผู้รับใบอนุญาตยื่นคําขอรับใบแทนใบอนุญาตภายในสามสิบวันนับแต่วันที่ทราบการสูญหายหรือชํารุดเสียหาย
มาตรา ๔๒ ทนายความต้องมีสํานักงานที่จดทะเบียนเพียงแห่งเดียวตามที่ระบุไว้ในคําขอจดทะเบียนและรับใบอนุญาต หรือตามที่ได้แจ้งย้ายสํานักงานต่อนายทะเบียนทนายความในภายหลัง
ให้นายทะเบียนทนายความจดแจ้งสํานักงานทนายความตามวรรคหนึ่งไว้ในทะเบียนทนายความ
มาตรา ๔๓ เมื่อปรากฏต่อคณะกรรมการว่า ทนายความผู้ใดเป็นผู้ขาดคุณสมบัติตามมาตรา ๓๕ ไม่ว่าจะขาดคุณสมบัติก่อนหรือหลังจากจดทะเบียนและรับใบอนุญาต ให้ทนายความผู้นั้นพ้นสภาพการเป็นทนายความ และให้คณะกรรมการจําหน่ายชื่อทนายความผู้นั้นออกจากทะเบียนทนายความ
บทบัญญัติในวรรคหนึ่งมิให้ใช้บังคับแก่ทนายความผู้ต้องโทษจําคุกตามคําพิพากษาถึงที่สุดหลังจากทนายความผู้นั้นได้จดทะเบียนและรับใบอนุญาตแล้ว
เมื่อมีการจําหน่ายชื่อทนายความออกจากทะเบียนทนายความตามวรรคหนึ่ง ให้นําบทบัญญัติมาตรา ๓๖ วรรคสองมาใช้บังคับโดยอนุโลมและคําวินิจฉัยอุทธรณ์ของสภานายกพิเศษให้เป็นที่สุดให้นําบทบัญญัติมาตรา ๗๐ มาใช้บังคับแก่การจําหน่ายชื่อทนายความออกจากทะเบียนทนายความตามวรรคหนึ่งโดยอนุโลม
มาตรา ๔๔ ทนายความขาดจากการเป็นทนายความ เมื่อ
(๑) ตาย
(๒) ขอบอกเลิกจากการเป็นทนายความ
(๓) ขาดต่อใบอนุญาตตามมาตรา ๓๙ วรรคสอง
(๔) ถูกจําหน่ายชื่อออกจากทะเบียนทนายความตามมาตรา ๔๓ หรือ
(๕) ถูกลบชื่อออกจากทะเบียนทนายความตามมาตรา ๖๖ มาตรา ๖๗ มาตรา ๖๘ หรือมาตรา ๖๙
