
หมวด ๙
การช่วยเหลือประชาชนทางกฎหมาย
มาตรา ๗๔ ให้มีคณะกรรมการช่วยเหลือประชาชนทางกฎหมายประกอบด้วยนายก อุปนายก เลขาธิการ และบุคคลอื่นอีกไม่เกินแปดคนที่คณะกรรมการแต่งตั้งจากผู้ที่เป็นทนายความมาแล้วรวมกันไม่น้อยกว่าสิบปี
ให้นายกเป็นประธานกรรมการ อุปนายกเป็นรองประธานกรรมการและเลขาธิการเป็นเลขานุการ
มาตรา ๗๕ ให้นําบทบัญญัติมาตรา ๕๘ และมาตรา ๖๐ มาใช้บังคับแก่กรรมการช่วยเหลือประชาชนทางกฎหมายที่คณะกรรมการแต่งตั้งตามมาตรา ๗๔ วรรคหนึ่ง โดยอนุโลม
มาตรา ๗๖ คณะกรรมการช่วยเหลือประชาชนทางกฎหมายมีอํานาจหน้าที่ดังต่อไปนี้
(๑) ให้การช่วยเหลือประชาชนทางกฎหมายตามมาตรา ๗๙
(๒) เก็บรักษาและจ่ายเงินกองทุนช่วยเหลือประชาชนทางกฎหมายตามมาตรา ๗๗
(๓) อํานาจหน้าที่อื่นตามที่กําหนดในข้อบังคับ
มาตรา ๗๗ ให้มีกองทุนช่วยเหลือประชาชนทางกฎหมายประกอบด้วย
(๑) เงินที่สภาทนายความจัดสรรให้เป็นประจําปีเป็นจํานวนไม่น้อยกว่าร้อยละสิบของเงินรายได้ของสภาทนายความตามมาตรา ๙ (๑) ของปีที่ล่วงมา
(๒) เงินอุดหนุนจากรัฐบาล
(๓) ทรัพย์สินที่มีผู้บริจาคให้และ
(๔) ดอกผลของ (๑) (๒) และ (๓)
มาตรา ๗๘ ประชาชนผู้มีสิทธิได้รับความช่วยเหลือทางกฎหมายต้องเป็นผู้ยากไร้และไม่ได้รับความเป็นธรรม
มาตรา ๗๙ การช่วยเหลือประชาชนทางกฎหมาย ได้แก่
(๑) การให้คําปรึกษา หรือแนะนําเกี่ยวกับกฎหมาย
(๒) การร่างนิติกรรมสัญญา
(๓) การจัดหาทนายความว่าต่างแก้ต่าง
คณะกรรมการช่วยเหลือประชาชนทางกฎหมายจะจัดให้มีทนายความประจํา คณะกรรมการช่วยเหลือประชาชนทางกฎหมายเพื่อทําหน้าที่ให้ความช่วยเหลือดังกล่าวด้วยก็ได้โดยให้ได้รับค่าตอบแทนตามที่กําหนดในข้อบังคับ
มาตรา ๘๐ เมื่อมีการประชุมใหญ่สามัญประจําปีของสภาทนายความคณะกรรมการช่วยเหลือประชาชนทางกฎหมายต้องมีหนังสือแจ้งให้ที่ประชุมทราบถึงเงินกองทุนช่วยเหลือประชาชนทางกฎหมายที่ยังเหลืออยู่ งบดุลและรายรับรายจ่ายของการช่วยเหลือประชาชนทางกฎหมายในรอบปีที่ผ่านมาซึ่งมีคํารับรองของผู้สอบบัญชีสภาทนายความ รวมทั้งผลงานและอุปสรรคข้อขัดข้องของการช่วยเหลือประชาชนทางกฎหมายในรอบปีที่ผ่านมา
ให้ประธานกรรมการช่วยเหลือประชาชนทางกฎหมายส่งสําเนาหนังสือแจ้งให้ที่ประชุมทราบตามวรรคหนึ่ง ไปยังรัฐมนตรีเพื่อทราบด้วย
มาตรา ๘๑ ภายใต้บังคับของบทบัญญัติแห่งพระราชบัญญัตินี้การประชุมของคณะกรรมการช่วยเหลือประชาชนทางกฎหมาย การรับเงิน การจ่ายเงิน และการเก็บรักษาเงินกองทุนช่วยเหลือประชาชนทางกฎหมาย การดําเนินการช่วยเหลือประชาชนทางกฎหมายให้เป็นไปตามหลักเกณฑ์และวิธีการที่กําหนดในข้อบังคับ
