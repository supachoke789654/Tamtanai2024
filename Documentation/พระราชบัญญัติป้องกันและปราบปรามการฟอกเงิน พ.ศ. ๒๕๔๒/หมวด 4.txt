หมวด ๔
คณะกรรมการธุรกรรม

มาตรา ๓๒ ให้มีคณะกรรมการธุรกรรมคณะหนึ่ง ประกอบด้วย
(๑) บุคคลซึ่งได้รับการคัดเลือกตามมาตรา ๓๒/๑ จํานวนสี่คน เป็นกรรมการ
(๒) เลขาธิการ เป็นกรรมการและเลขานุการ
ให้คณะกรรมการธุรกรรมทั้งห้าคนเลือกกรรมการตาม (๑) เป็นประธานกรรมการคนหนึ่ง
หลักเกณฑ์ วิธีการในการประชุม และการออกคําสั่งใด ๆ ของคณะกรรมการธุรกรรมให้เป็นไปตามระเบียบที่คณะกรรมการธุรกรรมกําหนดด้วยความเห็นชอบของคณะกรรมการ
ระเบียบดังกล่าวเมื่อประกาศในราชกิจจานุเบกษาแล้วให้ใช้บังคับได้
มาตรา ๓๒/๑ ให้คณะกรรมการตุลาการศาลยุติธรรม คณะกรรมการตุลาการศาลปกครอง คณะกรรมการตรวจเงินแผ่นดิน และคณะกรรมการอัยการแต่ละคณะเสนอรายชื่อบุคคลที่ซื่อสัตย์สุจริตและมีความรู้ความสามารถอันจะยังประโยชน์แก่การปฏิบัติการตามพระราชบัญญัตินี้คณะละหนึ่งคน ส่งให้สํานักงานเพื่อเสนอรายชื่อต่อคณะกรรมการเพื่อแต่งตั้งเป็นกรรมการธุรกรรมในกรณีที่คณะกรรมการ ผู้มีสิทธิเสนอชื่อคณะใดไม่เสนอชื่อบุคคลในส่วนของตนเพื่อแต่งตั้งเป็นกรรมการธุรกรรมภายในสี่สิบห้าวันนับแต่วันที่ได้รับแจ้งจากสํานักงาน ให้เสนอชื่อให้คณะกรรมการแต่งตั้งบุคคลอื่นที่เหมาะสมเป็นกรรมการธุรกรรมแทนการเสนอชื่อจากคณะกรรมการคณะนั้น
การเสนอชื่อตามวรรคหนึ่งต้องเสนอพร้อมกับหนังสือแสดงความยินยอมของผู้ได้รับการเสนอชื่อด้วย
มาตรา ๓๒/๒ กรรมการธุรกรรมต้องมีคุณสมบัติและไม่มีลักษณะต้องห้ามตามมาตรา ๒๔/๒ (๑) (๒) (๔) (๕) (๖) (๗) (๘) (๙) (๑๐) (๑๑) และ (๑๒) และต้องเป็นหรือเคยเป็นข้าราชการในตําแหน่งไม่ต่ ากว่าอธิบดีหรือเทียบเท่า หรือตําแหน่งอธิบดีผู้พิพากษาขึ้นไป หรือตําแหน่งอธิบดีอัยการขึ้นไป หรือเป็น หรือเคยเป็นหัวหน้าหน่วยงานรัฐวิสาหกิจหรือหน่วยงานอื่นของรัฐ หรือดํารงตําแหน่งหรือเคยดํารงตําแหน่งตั้งแต่รองศาสตราจารย์ขึ้นไปในด้านหนึ่งด้านใด ตามมาตรา ๒๔/๒ (๔)
มาตรา ๓๒/๓ กรรมการธุรกรรมซึ่งคณะกรรมการแต่งตั้งมีวาระการดํารงตําแหน่งคราวละสามปี กรรมการธุรกรรมที่พ้นจากตําแหน่งอาจได้รับแต่งตั้งอีกได้แต่ต้องไม่เกินสองวาระติดต่อกัน และให้นํามาตรา ๒๗ และมาตรา ๒๘ มาใช้บังคับโดยอนุโลมเว้นแต่การพ้นจากตําแหน่งตามมาตรา ๒๗ (๓) ให้กรรมการธุรกรรมซึ่งคณะกรรมการแต่งตั้งพ้นจากตําแหน่งเมื่อคณะกรรมการให้ออกเนื่องจากขาดคุณสมบัติหรือมีลักษณะต้องห้ามตามมาตรา ๓๒/๒
ในกรณีที่กรรมการธุรกรรมพ้นจากตําแหน่งและยังมิได้แต่งตั้งกรรมการธุรกรรมแทนตําแหน่งที่ว่าง ให้กรรมการที่เหลืออยู่ปฏิบัติหน้าที่ต่อไปได้ แต่กรรมการธุรกรรมที่เหลืออยู่นั้นต้องมีจํานวนไม่น้อยกว่าสามคน
มาตรา ๓๓ การประชุมของคณะกรรมการธุรกรรมให้นํามาตรา ๒๙ มาใช้บังคับโดยอนุโลม
มาตรา ๓๔ ให้คณะกรรมการธุรกรรมมีอํานาจหน้าที่ ดังต่อไปนี้
(๑) ตรวจสอบธุรกรรมหรือทรัพย์สินที่เกี่ยวกับการกระทําความผิด
(๒) สั่งยับยั้งการทําธุรกรรมตามมาตรา ๓๕ หรือมาตรา ๓๖
(๓) ดําเนินการตามมาตรา ๔๘
(๔) เสนอรายงานการปฏิบัติการตามพระราชบัญญัตินี้ต่อคณะกรรมการ
(๕) กํากับ ดูแล และควบคุมให้สํานักงานและเลขาธิการ ปฏิบัติหน้าที่อย่างเป็นอิสระและตรวจสอบได้
(๕/๑) ออกระเบียบ ข้อบังคับ ประกาศ คําสั่ง หรือกําหนดหลักเกณฑ์ใด ๆเพื่อให้สํานักงานปฏิบัติในส่วนที่เกี่ยวข้องกับอํานาจของคณะกรรมการธุรกรรมทั้งนี้ ต้องสอดคล้องกับระเบียบ ข้อบังคับ ประกาศ คําสั่ง หรือหลักเกณฑ์ที่
คณะกรรมการกําหนดและต้องประกาศในราชกิจจานุเบกษา
(๖) ปฏิบัติการอื่นใดตามที่คณะกรรมการมอบหมาย
มาตรา ๓๕ ในกรณีที่มีเหตุอันควรสงสัยและมีพยานหลักฐานอันสมควรว่าธุรกรรมใดเกี่ยวข้องหรืออาจเกี่ยวข้องกับการกระทําความผิดมูลฐานหรือความผิดฐานฟอกเงิน ให้คณะกรรมการธุรกรรมมีอํานาจสั่งเป็นหนังสือยับยั้งการทําธุรกรรมนั้นไว้ก่อนได้ภายในเวลาที่กําหนดแต่ไม่เกินสามวันทําการ
ในกรณีจําเป็นหรือเร่งด่วน เลขาธิการจะสั่งยับยั้งการทําธุรกรรมตามวรรคหนึ่งไปก่อนก็ได้แล้วรายงานต่อคณะกรรมการธุรกรรม
มาตรา ๓๖ ในกรณีที่มีพยานหลักฐานเป็นที่เชื่อได้ว่าธุรกรรมใดเกี่ยวข้องหรืออาจเกี่ยวข้องกับการกระทําความผิดมูลฐานหรือความผิดฐานฟอกเงินให้คณะกรรมการธุรกรรมมีอํานาจสั่งเป็นหนังสือยับยั้ง การทําธุรกรรมนั้นไว้ชั่วคราวภายในเวลาที่กําหนดแต่ไม่เกินสิบวันทําการ
มาตรา ๓๖/๑ ในการดําเนินการตามมาตรา ๓๔ มาตรา ๓๕ หรือมาตรา ๓๖ให้คณะกรรมการธุรกรรมหรือเลขาธิการบันทึกไว้เป็นหลักฐานในรายงานการประชุมคณะกรรมการธุรกรรมหรือในการสั่งการของเลขาธิการว่ามีพยานหลักฐานใด และผู้ใดเป็นผู้ขอ ผู้ใช้หรือสั่งการให้มีการดําเนินการตามบทบัญญัติดังกล่าว
มาตรา ๓๗ เมื่อคณะกรรมการธุรกรรมหรือเลขาธิการ แล้วแต่กรณีสั่งยับยั้งการทําธุรกรรมตามมาตรา ๓๕ หรือมาตรา ๓๖ แล้ว ให้คณะกรรมการธุรกรรมรายงานต่อคณะกรรมการในการประชุมคราวถัดไป และให้รายงานให้คณะกรรมการป้องกันและปราบปรามการทุจริตแห่งชาติทราบด้วย
รายงานตามวรรคหนึ่งอย่างน้อยต้องระบุรายละเอียด ดังต่อไปนี้
(๑) บุคคลผู้ถูกสั่งยับยั้งการทําธุรกรรม
(๒) พยานหลักฐานที่ใช้ดําเนินการต่อบุคคลตาม (๑)
(๓) ผู้ขอ ผู้ใช้หรือสั่งการให้มีการดําเนินการ
(๔) ผลการดําเนินการ
รายงานตามมาตรานี้ให้ถือเป็นความลับของทางราชการ
ในกรณีที่คณะกรรมการหรือคณะกรรมการป้องกันและปราบปรามการทุจริตแห่งชาติตรวจสอบรายงานตามวรรคหนึ่งแล้วพบว่า มีการกระทําที่ไม่เป็นไปตามพระราชบัญญัตินี้ให้ส่งผลการตรวจสอบและความเห็นของคณะกรรมการหรือ
คณะกรรมการป้องกัน และปราบปรามการทุจริต แห่งชาติแล้วแต่กรณีให้คณะกรรมการธุรกรรมดําเนินการต่อไป
มาตรา ๓๗/๑ ในกรณีที่คณะกรรมการธุรกรรมเห็นว่าคดีใดสมควรจัดให้มีมาตรการคุ้มครองช่วยเหลือแก่ผู้ให้ถ้อยคํา หรือผู้ที่แจ้งเบาะแสหรือข้อมูลใดอันเป็นประโยชน์ต่อการดําเนินการของคณะกรรมการธุรกรรม ให้คณะกรรมการธุรกรรมแจ้งหน่วยงานที่เกี่ยวข้องเพื่อดําเนินการให้มีมาตรการในการคุ้มครองบุคคลดังกล่าว โดยให้ถือว่าบุคคลดังกล่าวเป็นพยานที่มีสิทธิได้รับความคุ้มครองตามกฎหมายว่าด้วยการคุ้มครองพยานในคดีอาญา ทั้งนี้ ให้คณะกรรมการธุรกรรมเสนอความเห็นด้วยว่าสมควรใช้มาตรการทั่วไปหรือมาตรการพิเศษตามกฎหมายดังกล่าวสําหรับบุคคลเหล่านั้นด้วย
ในกรณีเกิดความเสียหายแก่ชีวิต ร่างกาย อนามัย ชื่อเสียง ทรัพย์สิน หรือสิทธิอย่างหนึ่งอย่างใดของบุคคลตามวรรคหนึ่ง หรือสามี ภริยา ผู้บุพการี ผู้สืบสันดาน หรือบุคคลอื่นที่มีความสัมพันธ์ใกล้ชิดกับบุคคลดังกล่าว เพราะมีการกระทําผิดอาญาโดยเจตนาเนื่องจากการดําเนินการหรือการให้ถ้อยคํา หรือแจ้งเบาะแสหรือข้อมูลต่อพนักงานเจ้าหน้าที่ ให้บุคคลนั้นมีสิทธิยื่นคําร้องต่อหน่วยงานที่รับผิดชอบเพื่อขอรับค่าตอบแทนเท่าที่จําเป็นและสมควรตามกฎหมายว่าด้วยการคุ้มครองพยานในคดีอาญาด้วย
สํานักงานอาจจัดให้มีค่าตอบแทนหรือประโยชน์อื่นใดแก่บุคคลตามวรรคหนึ่งทั้งนี้ ตามระเบียบที่คณะกรรมการประกาศกําหนด
มาตรา ๓๘ เพื่อประโยชน์ในการปฏิบัติหน้าที่ตามพระราชบัญญัตินี้ให้กรรมการธุรกรรม เลขาธิการ และพนักงานเจ้าหน้าที่ที่ได้รับมอบหมายเป็นหนังสือจากเลขาธิการมีอํานาจดังต่อไปนี้
(๑) มีหนังสือสอบถามหรือเรียกให้สถาบันการเงิน ส่วนราชการ องค์การ หรือหน่วยงานของรัฐ หรือรัฐวิสาหกิจ แล้วแต่กรณี ส่งเจ้าหน้าที่ที่เกี่ยวข้องมาเพื่อให้ถ้อยคําส่งคําชี้แจงเป็นหนังสือ หรือส่งบัญชี เอกสาร หรือหลักฐานใด ๆ มาเพื่อตรวจสอบหรือเพื่อประกอบการพิจารณา
(๒) มีหนังสือสอบถามหรือเรียกบุคคลใด ๆ มาเพื่อให้ถ้อยคํา ส่งคําชี้แจงเป็นหนังสือ หรือส่งบัญชี เอกสาร หรือหลักฐานใด ๆ มาเพื่อตรวจสอบหรือเพื่อประกอบการพิจารณา
(๓) เข้าไปในเคหสถาน สถานที่ หรือยานพาหนะใดๆ ที่มีเหตุอันควรสงสัยว่ามีการซุกซ่อนหรือเก็บรักษาทรัพย์สินที่เกี่ยวกับการกระทําความผิด หรือพยานหลักฐานที่เกี่ยวกับการกระทําความผิดฐานฟอกเงิน เพื่อตรวจค้นหรือเพื่อประโยชน์ในการติดตาม ตรวจสอบ หรือยึดหรืออายัดทรัพย์สิน หรือพยานหลักฐาน เมื่อมีเหตุอันควรเชื่อได้ว่าหากเนิ่นช้ากว่าจะเอาหมายค้นมาได้ ทรัพย์สินหรือพยานหลักฐานดังกล่าวนั้นจะถูกยักย้าย ซุกซ่อน ทําลาย หรือทําให้เปลี่ยนสภาพไปจากเดิม
ในการปฏิบัติหน้าที่ตาม (๓) ให้พนักงานเจ้าหน้าที่ผู้ที่ได้รับมอบหมายตามวรรคหนึ่งแสดงเอกสารมอบหมายและบัตรประจําตัวต่อบุคคลที่เกี่ยวข้อง
บัตรประจําตัวตามวรรคสองให้เป็นไปตามแบบที่รัฐมนตรีกําหนดโดยประกาศในราชกิจจานุเบกษา
บรรดาข้อมูลที่ได้มาจากการให้ถ้อยคํา คําชี้แจงเป็นหนังสือ บัญชี เอกสารหรือหลักฐานใด ๆ ที่มีลักษณะเป็นข้อมูลเฉพาะของบุคคล สถาบันการเงิน ส่วนราชการองค์การหรือหน่วยงานของรัฐ หรือรัฐวิสาหกิจ ให้เลขาธิการเป็นผู้รับผิดชอบในการจัดเก็บรักษาและใช้ประโยชน์จากข้อมูลนั้น
มาตรา ๓๘/๑ ภายใต้บังคับแห่งประมวลกฎหมายวิธีพิจารณาความอาญาในการปฏิบัติหน้าที่ตามพระราชบัญญัตินี้ ให้เลขาธิการ รองเลขาธิการ และพนักงานเจ้าหน้าที่ที่ได้รับมอบหมายเป็นหนังสือจากเลขาธิการมีอํานาจจับผู้กระทําความผิดฐานฟอกเงินและบันทึกถ้อยคําผู้ถูกจับเพื่อเป็นหลักฐานเบื้องต้นแล้วส่งตัวไปยังพนักงานสอบสวนโดยไม่ชักช้าแต่ต้องไม่เกินยี่สิบสี่ชั่วโมง
มาตรา ๓๘/๒ ผู้ปฏิบัติหน้าที่หรือผู้ช่วยเหลือผู้ปฏิบัติหน้าที่โดยชอบซึ่งถูกฟ้องหรือถูกดําเนินคดีอันเนื่องมาจากการปฏิบัติการตามอํานาจหน้าที่ตามกฎหมายมีสิทธิได้รับความช่วยเหลือตามระเบียบที่คณะกรรมการกําหนด แม้จะพ้นจากตําแหน่งหรือหน้าที่ไปแล้วก็ตาม
มาตรา ๓๙ ให้กรรมการธุรกรรมได้รับค่าตอบแทนตามที่คณะรัฐมนตรีกําหนด
มาตรา ๓๙/๑ (ยกเลิก)
มาตรา ๓๙/๒ (ยกเลิก) 
