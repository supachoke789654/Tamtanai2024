ประมวลรัษฎากร - ลักษณะ 2 (ภาษีอากรฝ่ายสรรพากร) - หมวด 4 (ภาษีการค้า) - ส่วน 9 (บทกำหนดโทษ)

มาตรา 90   ผู้ใดโดยรู้อยู่แล้วหรือจงใจไม่ยื่นคำขอจดทะเบียนการค้าตามมาตรา 80 ไม่แจ้งการย้ายตามมาตรา 82 ไม่แจ้งการเลิกหรือการโอนตามมาตรา 82 ทวิ ไม่ปฏิบัติตามหมายเรียกที่ออกตามมาตรา 87 ตรี หรือไม่ยอมตอบคำถามของเจ้าพนักงานที่มีอำนาจไต่สวนตามหมวดนี้โดยไม่มีเหตุผลอันสมควร ต้องระวางโทษจำคุกไม่เกินหนึ่งเดือน หรือปรับไม่เกินหนึ่งพันบาท หรือทั้งจำทั้งปรับ

มาตรา 91   ผู้ใดไม่ยื่นคำขอรับใบแทนตามมาตรา 81 หรือไม่แสดงใบทะเบียนการค้าตามมาตรา 81 ทวิ ต้องระวางโทษปรับไม่เกินหนึ่งพันบาท

มาตรา 92   ผู้ใดไม่ปฏิบัติตามมาตรา 83 วรรคแรก มาตรา 83 ทวิ หรือมาตรา 83 ตรี ไม่ปฏิบัติตามกฎกระทรวงซึ่งออกตามมาตรา 83 วรรคสอง หรือวรรคสาม หรือไม่ปฏิบัติตามคำสั่งอธิบดีที่สั่งตามมาตรา 83 วรรคสอง ต้องระวางโทษจำคุกไม่เกินหกเดือน หรือปรับไม่เกินหกพันบาท หรือทั้งจำทั้งปรับ

มาตรา 93   ผู้ใดขัดขวางหรือไม่อำนวยความสะดวกแก่เจ้าพนักงานประเมินในการปฏิบัติหน้าที่ตามมาตรา 87 จัตวา ต้องระวางโทษจำคุกไม่เกินสามเดือน หรือปรับไม่เกินสามพันบาท หรือทั้งจำทั้งปรับ