ประมวลรัษฎากร - ลักษณะ 2 (ภาษีอากรฝ่ายสรรพากร) - หมวด 4 (ภาษีการค้า) - ส่วน 4 (บัญชีหลักฐานและการปฏิบัติ)

มาตรา 83   ให้ผู้ประกอบการค้าที่จะต้องจดทะเบียนการค้าตามส่วน 3 ทำบัญชีหลักฐานแสดงรายรับที่ต้องเสียภาษีการค้าและที่ไม่ต้องรวมคำนวณเพื่อเสียภาษีการค้า ทั้งนี้ ภายในสามวันนับแต่วันที่มีรายรับ
เพื่อประโยชน์ในการจัดเก็บภาษีตามหมวดนี้ เมื่ออธิบดีเห็นสมควรจะมีคำสั่งให้ผู้ประกอบการค้าทำบัญชีหลักฐานแสดงรายงานหรือแจ้งข้อความใด ๆ ก็ได้ บัญชีหลักฐานให้ทำตามแบบที่กำหนดในกฎกระทรวง
ให้ผู้ประกอบการค้าหรือผู้ทำการแทนยอมให้ติดตั้งเครื่องจักร เครื่องกลหรือเครื่องมือใด ๆ และต้องกระทำการอื่นใดเพื่ออำนวยความสะดวกในการติดตั้งหรือเพื่อสงวนรักษาไว้ซึ่งเครื่องจักร เครื่องกลและเครื่องมือดังกล่าว หรือกระทำการอื่นใดตามความจำเป็นเพื่อประโยชน์ในการจัดเก็บและการเสียภาษี ทั้งนี้ ตามหลักเกณฑ์และวิธีการที่กำหนดโดยกฎกระทรวง

มาตรา 83 ทวิ   ให้ผู้ประกอบการค้าตามประเภทการค้า 1. ทุกชนิดและประเภทการค้า 2. แห่งบัญชีอัตราภาษีการค้าทำบัญชีคุมสินค้าตามแบบที่อธิบดีกำหนด แสดงรายการปริมาณสินค้าซึ่งมีอยู่ ได้มาและจำหน่ายไปเป็นรายวัน รายการในบัญชีดังกล่าวนี้ต้องลงให้เสร็จภายในสามวันนับแต่วันที่ได้มาหรือจำหน่ายไปแต่ละครั้งซึ่งสินค้านั้น
ในกรณีที่มีการอนุมัติหรือประกาศตามมาตรา 79 (5) หรือ (6) แล้ว ให้ยกเว้นการทำบัญชีตามวรรคก่อน เว้นแต่อธิบดีจะสั่งเป็นอย่างอื่น

มาตรา 83 ตรี   บัญชีตามมาตรา 83 มาตรา 83 ทวิ และเอกสารประกอบการลงบัญชีดังกล่าว ให้เก็บรักษาไว้ไม่น้อยกว่าห้าปีที่สถานการค้า หรือถ้าจะเก็บรักษาไว้ที่อื่น ให้ผู้ประกอบการค้าแจ้งให้เจ้าพนักงานประเมินทราบล่วงหน้าเป็นหนังสือ